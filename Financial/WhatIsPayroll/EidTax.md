---
title: محاسبه عیدی و مالیات عیدی
author: سمانه رشوند  
description: فردی که یک سال گذشته در واحد اقتصادی مشغول بوده باشد در پایان سال مبلغی معادل دو برابر حقوق پایه ماهیانه خود به عنوان عیدی دریافت خواهد کرد.
dateModified: 2023/09/25
datePublished: 2023/02/19
uid: Financial/WhatIsPayroll/EidTax
---
**راهنمای مطالب**
- [محاسبه عیدی و سنوات](#محاسبه-عیدی-و-سنوات)
- [محاسبه عیدی](#محاسبه-عیدی)
- [محاسبه مالیات عیدی](#محاسبه-مالیات-عیدی)
- [عیدی بازنشستگان تامین اجتماعی](#عیدی-بازنشستگان-تامین-اجتماعی)

## محاسبه عیدی و سنوات
در روزهای شلوغ و پرتراکم پایان سال، از اصلی‌ترین دغدغه‌های حسابداران، محاسبه عیدی و سنوات می‌باشد. 

زمان پرداخت عیدی و سنوات در قانون کار مشخص نشده است و از همین رو زمان پرداخت آن در شرکت‌ها و سازمان‌های مختلف، متفاوت می‌باشد و به صورت ماهانه، فصلی، پایان هر سال، زمان بازنشستگی و... پرداخت می‌گردد.

تمامی افراد تحت پوشش قانون کار حتی با سابقه کمتر از یک سال مشمول عیدی و سنوات هستند و نحوه اتمام همکاری آنها با سازمان (ترک کار، اخراج و...) هیچ تاثیری بر دریافتی آنها نخواهد داشت.

لازم به ذکر است عیدی و سنوات سال جاری (1401) بر‌اساس کارکرد اشخاص در آن سال (1401) محاسبه و پرداخت می‌شود؛ اما از آنجا که این پرداختی منتهی به نوروز سال 1402 است، در بیان عمومی عیدی و سنوات سال 1402 نامیده می‌شود.

<blockquote style="background-color:#f5f5f5; padding:0.5rem">
مطلب پیشنهادی: <a href="https://www.hooshkar.com/Wiki/Payroll/Payroll1401" target="_blank">جدول پایه حقوق 1401</a></blockquote>

## محاسبه عیدی
فردی که یک سال گذشته در واحد اقتصادی مشغول بوده باشد در پایان سال مبلغی معادل دو برابر حقوق پایه ماهیانه خود به عنوان عیدی دریافت خواهد کرد.

اگر میزان کارکرد شخصی از یک سال کمتر بوده باشد تعداد ماه‌هایی که مشغول به‌کار بوده‌ است در دو برابر حقوق پایه ماهیانه او ضرب گردیده و به 12 تقسیم می‌شود. 

البته برای محاسبه دقیق‌تر معمولا از حقوق و دستمزد روزانه استفاده می‌شود؛ یعنی تعداد روزهای کارکرد فرد در دو برابر پایه حقوق او ضرب شده و به 365 تقسیم می‌شود.

![عیدی](./Images/Eid.webp)

قابل ذکر است که عیدی مشمولان قانون کار با مشمولان دسـتگاه‌های دولتی متفاوت است. 

چرا که عیدی کارکنان دولت در پایان هر سال توسط دولت اعلام می‌شود (میزان پایه عیدی در سال 1402 برای کارمندان دولت توسط هیأت دولت ۱ میلیون و 800 هزار تومان مشخص شده است). 

ولی عیدی کارگران مشمول قانون کار براساس فرمول ذکر شده محاسبه می‌گردد. باید دانست عیدی پرداختی کارگران نباید از 60 روز حداقل دستمزد سال جاری کمتر و از 90 روز آن بیشتر باشد. 

بر همین اساس حداکثر عیدی در سال 1402، معادل 12.539.250 تومان و حداقل آن 8.359.500 تومان است. 

اعلام حداقل عیدی از سمت دولت برای جلوگیری از تخلف کارفرما انجام می‌گردد و سقف آن با هدف تعیین نرخ دقیق مالیات در نظر گرفته می‌شود.

مبنای محاسبه عیدی و پاداش سالانه کارگران در واحدهای بدون طرح طبقه بندی مشاغل، مزد ثابت، یعنی مزد شغل و مزایای ثابت پرداختی، به تبع شغل خواهد بود، مثل فوق العاده شغل، سختی کار، و هرآن‌چه به تبع شغل به کارگر تعلق می‌گیرد.

در کارگاه‌هایی که طرح طبقه بندی مشاغل وجود دارد، مزد گروه و پایه یا مزد مبنا ملاک و مبنای محاسبه است. 

مزایای رفاهی و انگیزشی از قبیل حق مسکن، حق بن، پاداش افزایش تولید، حق جذب و... در این خصوص لحاظ نخواهد شد.

<blockquote style="background-color:#f5f5f5; padding:0.5rem">
مطلب پیشنهادی: <a href="https://www.hooshkar.com/Wiki/Payroll/PayrollFormula" target="_blank">فرمول محاسبه حقوق و دستمزد
</a></blockquote>

## محاسبه مالیات عیدی

محاسبه مالیات عیدی شبیه به محاسبه مالیات حقوق انجام می‌شود؛ یعنی مبلغ عیدی به عنوان سیزدهمین حقوق دریافتی کارگر در نظر گرفته می‌شود و مالیات آن بر مبنای مصوبه سازمان امور مالیاتی که سالیانه اعلام می‌شود محاسبه می‌گردد. 

بر این اساس حداقل حقوق معاف از مالیات 5 میلیون و 600 هزار تومان در سال 1402 اعلام شده است. بنابراین عیدی دریافتی نیز تا مبلغ 5 میلیون و 600 هزار تومان معاف از مالیات بوده و بیشتر از این مبلغ با نرخ 10 درصد مشمول مالیات خواهد شد. 

یعنی اگر یک نفر 10 میلیون تومان عیدی دریافت کند، ابتدا باید 5 میلیون و 600 هزار تومان از این مبلغ کسر شود و سپس باقیمانده ضربدر 10% گردد. البته برای ارقام بالاتر این درصد، افزایش خواهد یافت.

## عیدی بازنشستگان تامین اجتماعی
بازنشستگان و مستمری بگیران تحت پوشش تامین اجتماعی هم مانند کارگران مشغول به کار، هر ساله مبلغی را تحت عنوان عیدی دریافت می‌نمایند، با این تفاوت که مبلغ عیدی آنها، توسط هیئت دولت تعیین می‌شود و توسط سازمان تامین اجتماعی پرداخت می‌گردد. 

نکته مهمی که درباره مالیات عیدی بازنشستگان تامین اجتماعی وجود دارد این است که طبق قانون، از عیدی آنها هیچ گونه مالیاتی کسر نمی‌شود.

<blockquote style="background-color:#f5f5f5; padding:0.5rem">
مطلب پیشنهادی: آشنایی با امکانات <a href="https://www.hooshkar.com/Software/Sayan/Module/Payroll" target="_blank">نرم افزار محاسبه حقوق سایان
</a></blockquote>

[مقدمه]: #مقدمه
[عیدی]: #عیدی
[محاسبه مالیات عیدی]: #محاسبه-مالیات-عیدی
[عیدی بازنشستگان تامین اجتماعی]: #عیدی-بازنشستگان-تامین-اجتماعی